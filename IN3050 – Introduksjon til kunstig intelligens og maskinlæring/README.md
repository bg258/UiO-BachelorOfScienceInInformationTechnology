# IN3050 - Introduksjon til kunstig intelligens og maskinlæring
Dette emnet gir en grunnleggende introduksjon til maskinlæring (ML) og kunstig intelligens (AI). Med en algoritmisk tilnærming gis studentene en praktisk forståelse av metodene som gjennomgås, ikke minst gjennom egen implementering av flere av metodene. Emnet dekker veiledet klassifikasjon basert på for eksempel kunstige nevrale nettverk (dyp læring), i tillegg til ikke-veiledet læring (klyngeanalyse), regresjon, optimalisering (evolusjonære algoritmer og andre søkemetoder) og forsterkende læring, samt design av eksperimenter og evaluering. Studentene får også en introduksjon til filosofiske grunnlagsproblemer og etiske spørsmål knyttet til ML/AI, i tillegg til feltets historie.

## Hva lærer du?
Etter å ha tatt IN3050:
* har du innsikt i sentrale metoder brukt i maskinlæring - ML og kunstig intelligens - AI
* har du kunnskap om fagområdets historiske utvikling
er du i stand til å designe og gjennomføre eksperimenter ved bruk av metodene, med vekt på evaluering
* kan du vurdere fordeler og ulemper ved valg av ML/AI metoder for ulike anvendelser
* er du i stand til å implementere algoritmer for utvalgte metoder
* har du kjennskap til grunnleggende filosofiske og etiske spørsmål knyttet til utvikling og anvendelse av ML/AI